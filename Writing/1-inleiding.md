# Inleiding

Zondag 21 december, half tien ’s ochtends, Kamper Bovenkerk: Een kerkdienst van de hervormde gemeente te Kampen. Kort voor de dienst gaat het kerkgebouw open en bezoek ik de kerk. Ik kom er om de kerk te bezichtigen, want hij is ’s winters alleen open tijdens diensten. Als de dominee mij na de dienst toevallig aanspreekt en ik mijn interesse deel vertelt hij dat de kerk te duur is om open langer te houden. Naast de kerkdiensten, die volgens de dominee nog redelijk naar capaciteit van de kerk worden bezocht, worden er soms concerten gehouden. Dat kan dan nog net uit, maar de crisis heeft ook dat verminderd. De dominee is zondags echter een druk bezet man en vervolgt zijn weg spoedig. Zodra ik naar buiten stap valt de deur achter me in het slot.

Landelijk is er een discussie over herbestemming van oude kerkgebouwen. Er is zelfs een “Task Force Toekomst Kerkgebouwen”. Verwonderlijk klinkt dat niet als je je realiseert dat een dergelijk bewerkelijk gebouw slechts een paar keer per week open is. Niet alleen de kerk heeft het lastig, ook de winkelstraat waar de kerk de bekroning van vormt heeft last van groeiende leegstand. Boekhandels, een populaire en tamelijk respectvolle herbestemming van kerken, hebben het ook moeilijk. Daarnaast bevorderen kerkelijke gemeenschappen soms actief sloop, herbestemmingen vinden zij respectloos en verkiezen zij sloop boven ontheiliging van “hun” kerk. Kerken waren echter veel breder dan het huidige kerkgebruik en ook herbestemmingen zijn van alle tijden. De Hagia Sophia is één van de meest bekende voorbeelden. Maar ook in het dagelijkse gebruik waren de kerken minder zuiver, het was vaak domweg de enigste plek waar veel mensen samengebracht konden worden. De stedelijke gemeenschappen waren dan ook sterk verweven met hun kerken. Hun kerk was hun trots. 

Voor de Bovenkerk zal iets degelijks als sloop niet snel het geval zijn, daar zij beschermd en bijzonder in haar soort is. Maar geld dit ook voor de dertig andere kerken in Kampen? De kerk vormt wel een mooi voorbeeld voor een dergelijk vraagstuk. Wat maakt deze kerk uniek? Waarom werd hij gebouwd? Hoe werd hij gebruikt? Daarnaast is deze kerk binnen de wetenschappelijke eilanden al voldoende belicht. Historici hebben haar als document gebruikt voor de Kamperse historie: De stad heeft aan deze kerk het vroegste document van zijn bestaan. Kunsthistorici hebben haar gebruikt om de middeleeuwse architecturale bouwspurt te verklaren en de rol van de Kamperse bouwloods daarbij. Hoewel er binnen deze eilanden nog inzichten te verwerven zijn door middel van bijzonder intensieve of technische onderzoeksmethoden is dat buiten de capaciteit van deze onderzoeker. Het is relevanter om deze kerk te voorzien van een historisch perspectief rond haar gebruik, functie en waarde voor de samenleving. 

In dit onderzoek is vooral literatuur kritisch bekeken. Maar waar nodig zijn ook archiefstukken geraadpleegd. Veelal zijn deze al meerdere malen geraadpleegd en getranscribeerd, maar met andere insteek geïnterpreteerd. Ze zijn onder andere belicht om de bouwgeschiedenis te ontleden of financiële consequenties van kerkbouw te begrijpen. Tevens is een degelijk begin gemaakt om de rol van opdrachtgevers, vaak stadsbesturen, in te schatten. De verbinding tussen gebouw en gebruik is echter nog niet veel verder uitgediept. Het blijft vaak bij losse opmerkingen. Veelal wordt deze informatie ook weggelaten: “Wij worden met betrekking tot de bouwgeschiedenis weinig wijzer van deze schrijvers”. Dat doet mij vermoeden dat er wellicht nog datapunten en verbindingen te vinden zijn die kunnen bijdragen aan de bestudering van deze kerk.

Hoewel ik mijn onderzoek motiveer vanuit het thema herbestemming zal ik echter niet trachten het onderwerp van herbestemming zelf te behandelen, dat is ver buiten de reikwijdte van dit onderzoek.

## Doelen (puntsgewijs)
- Toegankelijke presentatie van de Bovenkerk en reflectie op haar wetenschappelijke bestudering.
- Reflectie op bouwredenen, historische bestemmingen, functies en gebruik en van de Bovenkerk.


